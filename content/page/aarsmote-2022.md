---
title: "Årsmøte 2022"
date: 2022-12-27
---

Andre ordinære årsmøte ble avholdt **mandag 12. desember 2022 kl 19:00 på
Haukedalen skole**.  COVID-situasjonen og rimelig problemfri drift av fiberanlegget
har gjort at vi ikke har fått avholdt årsmøter som stipulert i vedtektene siden
2019.

## Saksliste:

1. Godkjenning av innkalling og dagsorden
2. Valg av møteleder
3. Valg av referent(er)
4. Valg av protokollunderskrivere
5. Årsberetning
6. Regnskap
7. Styrets innstilling til ny avtale med Internett-leverandør for neste periode
8. Budsjett
9. Kontingent
10. Valg av styre

## Referat (utkast)

Roald Osland talte opp og registrerte hvilke husstander/medlemmer som var møtt
opp.  22 husstander var representert på årsmøtet av en medlemsmasse på 263.
Av disse var 6 fra styret.  Gisle Aas ble utpekt som referent.

Styrets nestleder Arne Olsen startet møte ved å gå rett på sak med å ønske velkommen
og fortelle om hva styret har jobbet med siden sist årsmøte.  Hovedsaken var
arbeidet med å få inn og vurdere tilbud på å levere internett-tjenester og drifte
fibernettet vårt for neste periode. Styret ønsker å gå videre med Homenet og ville presentere detaljene senere i møtet (pkt 7).

Fraværet av protester anses som implisitt godkjenning av innkallingen, møteledelsen og referent. Mot slutten av møte ble det utpekt 2 protokollunderskrivere; Kristian Tindvik Sletten og Torgny Neuman.

Regnskapet skulle presenteres av Pål Toft, men han måtte dessverre melde
frafall, så da gjennomgikk styrets leder Eivind Lowzow hva foreningen har brukt
penger på utenom avtalte innbetalinger til Homenet. Det var ingen innvendinger
til det.  Foreningen har god økonomi og har endt opp med reserver i banken ut
over det som vi har behov for.

Det kom opp en diskusjon om at foreningen ikke har tegnet noen forsikring og hva
som vil skje ved skade på kabler og utstyr. I utgangpunktet har vi avtalt at vår
driftsleverandør tar seg av dette.  Med bakgrunn i spørsmål og diskusjon vil
styret undersøke om det er nødvendig med forsikring.

Deretter gjennomgikk Henning Waage den nye avtalen som styret har fremforhandlet med
Homenet. Utkastet er tilsendt medlemmene.
Avtalen inkluderer at Homenet betaler oss et fast beløp for de
resterende husstandene som enda ikke har koblet seg til nettet i vårt område.
Det gjør at Homenet er fri til å inngå avtale med disse uten at vi vil kreve
tilkoblingsavgift til foreningen. De som velger å gå inn på avtale med Homenet
fremover blir medlemmer på lik linje med de andre.

Deretter kom representant for Homenet (Stig Linnes) inn i
møtet for å fortelle litt om sitt syn på avtalen og om Homenet sine planer
framover, samt at han besvarte spørsmål fra årsmøtet. Her kommer det også fram
at Globalconnect vil slutte å bruke Homenet som merkevarenavn fra 2023.

Stig forlot så møtet og det ble åpnet for tilbakemeldinger og spørsmål om
avtalen.  Årsmøtet gav sin tilslutning til at styret ferdigstiller
og undertegner ny avtale med Homenet.

Foreningen har ved årsmøtet mer penger på bok enn det er behov for å dekke
forventede utgifter etter ny avtaleinngåelse. Salget av resterende potensielle
medlemmer styrker også denne balansen.  Styrets forslag var å tilbakebetale
mesteparten av dette som en sum jevnt til nåværende medlemmer.  Det ble påpekt
at foreningen bør holde igjen reserver til å dekke utgifter som måtte komme og
at vi bør unngå å måte kreve inn kontingent framover.
Årsmøtet gav sin tilslutning til at styret bestemmer hvor mye som må holdes
tilbake som reserve og gjennomfører utbetaling til medlemmene etter at
ny avtale er på plass.

Det kom også opp en diskusjon om kompensasjon til styret for godt
gjennomført arbeid. Det ble antydet at 100.000,- kunne være en fornuftig sum til
fordeling i styret. Det ble gitt tilslutning til at styret kunne forslå en slik
kompensasjon for godkjenning ved neste årsmøte.

Styret stiller til gjenvalg. Det var ingen andre på årsmøtet som ønsket å stille.
Styret ble gjenvalgt med akklamasjon. Styret som fortsetter er:

* Leder: Eivind Lowzow
* Nestleder: Arne Olsen
* Styremedlemmer: Henning Waage, Roald Osland, Gisle Aas