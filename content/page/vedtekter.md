---
title: "Vedtekter"
date: 2018-09-06T21:14:10+02:00
---

## § 1	Foreningens navn

Foreningens navn er: Fiber til alle på Skinstø  og ble stiftet 26.09.2017

## § 2	Formål

Eie, organisere og styre bruk av bredbåndsfiberanlegg overdratt fra Homenet AS til foreningen. Formålet er å fremforhandle rimelige fibertjenester for medlemmene i foreningen og gjøre fibertjenester tilgjengelig for beboere på Skinstø. Foreningen skal primært søke tjenester hos en tilbyder som står for drift av fibernettet. Foreningen skal påse at fiberanlegget brukes av medlemmene i fellesskap.

## § 3	Juridisk person

Foreningen er selveiende og en frittstående juridisk person med upersonlig og begrenset ansvar for gjeld.

## § 4	Medlemmer
For å kunne bli medlem, må man være tilknyttet fiberanlegget og man må betale tilknytningsavgift for å kunne bruke fiberanlegget. Medlemskapet følger eiendommen.

Den som eier en bolig som er knyttet til fiberanlegget er automatisk medlem – ett medlemskap pr tilknytning og maksimum ett medlemskap pr bolig.

For å være medlem, må husstandens husvære være knyttet til kabelanlegget eiet av foreningen og betale kontingent fastsatt av interimsstyre/ styret/årsmøtet.

Interimsstyret/Styret/årsmøtet fastsetter tilknytningsavgift og godkjenner nye medlemmer som ikke var tilknyttet på byggetidspunktet for nettet.

For å kunne motta tjenester over fiberanlegget må medlemmet betale fastsatt kontingent.

## § 5	Stemmerett og valgbarhet

Alle medlemmer har stemmerett og er valgbare til tillitsverv i foreningen.

## § 6	Kontingent

Kontingenten fastsettes av årsmøtet og betales forskuddsvis. Styret/årsmøtet fastsetter tilknytningsavgift til nettet.

Medlemmer som skylder kontingent har ikke stemmerett.
Medlemmer som skylder kontingent for mer enn ett år kan av styret strykes som medlem av foreningen. Strykes et medlem, kan det ikke tas opp igjen før skyldig kontingent er be-talt.

## § 7	Tillitsvalgtes godtgjørelse

Tillitsvalgte skal ikke motta honorarer eller annet fra tjenestetilbydere. Årsmøtet kan fastsette honorar for tillitsvalgte. Tillitsvalgte kan kreve refusjon av rimelige utgifter forbundet med vervet.

## § 8	Årsmøte

Årsmøtet, som holdes hvert år i oktober måned (første årsmøte i foreningen holdes 3 eller 6 måneder etter at driftsfase for anlegget er inntrådt), er foreningens høyeste myndighet.
Årsmøtet innkalles av styret med minst 1 måneds varsel, direkte til medlemmene og/eller ved kunngjøring i pressen. Forslag som skal behandles på årsmøtet skal være sendt til styret senest to uker før årsmøtet. Fullstendig saksliste og saksdokumenter må være tilgjengelig for medlemmene senest en uke før årsmøtet. Saksliste og dokumenter kan gjøres tilgjengelig elektronisk.

Alle medlemmer har adgang til årsmøtet.  Styret kan invitere andre personer til å være til stede.

Årsmøtet er vedtaksført med det antall stemmeberettigede medlemmer som møter. Ingen har mer enn én stemme, og stemmegivning kan skje ved fullmakt. Skriftlig fullmakt må fremvises.

Møteleder og referent velges av årsmøtet.

Årsmøtet kan ikke behandle forslag som ikke er oppført på sakslisten, med mindre 3/4 av de fremmøtte krever det. Slik beslutning kan bare tas i forbindelse med vedtak om godkjenning av saksliste.

## § 9	Stemmegivning på årsmøtet

Med mindre annet er bestemt, skal et vedtak, for å være gyldig, være truffet med alminnelig flertall av de avgitte stemmene. Blanke stemmer skal anses som ikke avgitt.

Styret/årsmøtet utnevner en valgkomite bestående av leder og to medlemmer som fremmer forslag om valg av nytt styre. Valgkomiteen må gi alle medlemmer mulighet til å fremme sitt kandidatur til verv. Valgkomiteen avgir en innstilling til årsmøtet for valg av nytt styre.

Valg foregår skriftlig hvis det foreligger mer enn ett forslag. Bare foreslåtte kandidater kan føres opp på stemmeseddelen. Skal flere velges ved samme avstemming, må stemmesedlene inneholde det antall forskjellige kandidater som det skal velges ved vedkommende avstemming. Stemmesedler som er blanke, eller som inneholder ikke foreslåtte kandidater, eller annet antall kandidater enn det som skal velges, teller ikke, og stemmene anses som ikke avgitt.

Når et valg foregår enkeltvis, og en kandidat ikke oppnår mer enn halvparten av de oppgitte stemmene, foretas bundet omvalg mellom de to kandidatene som har oppnådd flest stemmer. Er det ved omvalg stemmelikhet, avgjøres valget ved loddtrekning.

Når det ved valg skal velges flere ved en avstemming, må alle, for å anses valgt, ha mer enn halvparten av de avgitte stemmene. Dette gjelder ikke ved valg av vararepresentanter. Hvis ikke tilstrekkelig mange kandidater har oppnådd dette i første omgang, anses de valgt som har fått mer enn halvparten av stemmene. Det foretas så bundet omvalg mellom de øvrige kandidatene, og etter denne avstemmingen anses de valgt som har fått flest stemmer. Er det ved omvalg stemmelikhet, avgjøres valget ved loddtrekning.

## § 10	Årsmøtets oppgaver

Årsmøtet skal:

1.	Behandle årsmelding
2.	Behandle regnskap i revidert stand
3.	Behandle innkomne forslag
4.	Fastsette kontingent
5.	Vedta budsjett
6.	Velge:
	a) Leder og nestleder
	b) Styremedlemmer og varamedlemmer
	c) Revisor

## § 11	Ekstraordinære årsmøter

Ekstraordinære årsmøter holdes når styret bestemmer det, eller minst 1/3 av de stemmeberettigede medlemmene krever det.

Det innkalles på samme måte som for ordinære årsmøter, med minst 14 dagers varsel.

Ekstraordinært årsmøte kan bare behandle og ta avgjørelse i de sakene som er kunngjort i innkallingen.

## § 12	Styret

Foreningen ledes av et styre på 5 (inklusiv leder) medlemmer. Minimum tre - 3 styremedlemmer leder inkludert må man være medlem av foreningen. To av medlemmene kan være eksterne herunder styreleder.

Styret er høyeste myndighet mellom årsmøtene. Styret sitter i to år. Styreleder og nestleder velges av årsmøtet. Årsmøtet velger to varamedlemmer til styret.

Styret skal:

1.	Iverksette årsmøtets bestemmelser.
2.	Oppnevne etter behov komiteer/utvalg/personer for spesielle oppgaver og utarbeide instruks for disse.
3.	Administrere og føre nødvendig kontroll med foreningens økonomi i henhold til de til enhver tid gjeldende instrukser og bestemmelser.
4.	Representere foreningen utad.

Styret skal holde møte når lederen forlanger det eller et flertall av styremedlemmene forlanger det.

Styret kan fatte vedtak når et flertall av styrets medlemmer er til stede. Vedtak fattes med flertall av de avgitte stemmene. Ved stemmelikhet teller lederens stemme dobbelt.

Foreningen tegnes av styret i fellesskap.

## § 13	Vedtektsendring

Endringer i disse vedtekter kan bare foretas på ordinært eller ekstraordinært årsmøte etter å ha vært på sakslisten, og det kreves fremmøte på 2/3 flertall av medlemmene.

Fremmøte kan gjøres med fullmakt.

## § 14	Oppløsning, sammenslutning og deling

Oppløsning av foreningen kan bare behandles på ordinært eller ekstraordinært årsmøte. Blir oppløsning vedtatt med minst 2/3 flertall, innkalles ekstraordinært årsmøte 3 måneder senere. For at oppløsning skal skje, må vedtaket her gjentas med 2/3 flertall, stemmereglene for vedtektsendringer etter §13 gjelder. Det kan velges et avviklingsstyre som skal forestå avviklingen. Det ordinære styret kan velges til avviklingsstyre, og får stilling som avviklingsstyre om intet valg foretas.

Foreningens formue skal etter oppløsning og gjeldsavleggelse gå til et veldedig formål.

Ingen medlemmer har krav på foreningens midler eller andel av disse.

Sammenslutning med andre foreninger eller deling av foreningen anses ikke som oppløsning.
Vedtak om sammenslutning/deling og nødvendige vedtektsendringer i tilknytning til dette treffes i samsvar med bestemmelsene om vedtektsendring, jf. § 13. Styret skal i denne forbindelse utarbeide en plan for sammenslutningen/delingen som årsmøtet skal stemme over. Ved sammenslutning eller deling skal det innhentes samtykke fra foreningens kreditorer.
